# Emozione Apple

![Emozione Apple](/images/EmozioneApple2.jpg)

### La quarta di copertina:
In poco più di trent’anni l’azienda fondata da Steve Jobs e Steve Wozniak in un garage della Silicon Valley si è trasformata in un colosso mondiale che ha cambiato per tre volte la nostra società. La prima volta definendo l’idea di personal computer, la seconda creando il mercato della musica digitale con l’iPod e la terza reinventando il telefono cellulare con l’iPhone. Le tecniche di ideazione, produzione e commercializzazione dei prodotti di Apple sono diventate una lezione fondamentale per i manager di qualsiasi settore. Ma la storia di Apple è ancor più avvincente quando si scopre il contesto culturale nel quale l’azienda è nata e si analizza in profondità l’impatto sempre maggiore che sta avendo in tutto il mondo. Apple è un fenomeno unico che trascende il mercato dell’informatica. La sua storia è fatta di tecnologia, stile e gusto per l’innovazione, ma anche dell’amore sfrenato dei suoi fedelissimi appassionati. Questo libro, frutto di sette anni di ricerche, è una delle più ricche, incisive e complete inchieste giornalistiche sull’argomento. L’autore, uno specialista della materia, svela con uno stile brillante e avvincente gli aspetti più significativi e meno noti dell’azienda, della sua strategia e dei cambiamenti epocali che ha portato non solo nell’industria hi-tech, ma nell’intera società e nella nostra vita quotidiana.